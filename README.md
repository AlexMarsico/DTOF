# Dolores: The tale of Feelings

**Dolores: The tale of Feelings** è un videogioco adventure nato nel 2023 e attualmente ancora in fase di sviluppo. 

## Trama
C’era una volta, in una cittadina di nome Pleasantville, una ragazzina sinistra e leggermente sociopatica. Si chiamava Dolores, una studentessa modello, arguta e asociale.

Si sentiva sempre più disgustata dalla scuola che frequentava, un nido di esseri insignificanti, dove il quoziente intellettivo medio non superava quello di un mollusco. Per una mente brillante e fredda come la sua, tutto ciò rappresentava un affronto inaccettabile. Non poteva tollerare oltre la presenza di quelle larve bipedi e così decise di lasciare l'università, ritirandosi nella sua buia e umida dimora.

Lì, tra le ombre e il silenzio, riprese i suoi studi sull'anatomia e le sperimentazioni sulla resistenza del corpo umano a torture così elaborate da sfidare qualsiasi immaginazione. Ogni giorno affondava sempre di più nelle sue macabre ricerche, spinta dalla curiosità scientifica e dal profondo disgusto per l’umanità.

Tuttavia, i genitori non potevano accettare che la loro figlia trascorresse il suo tempo rinchiusa tra le mura di casa. La solitudine, pensavano, non avrebbe generato abbastanza tristezza. Troppa pace per una mente come la sua. E così, per mantenerla immersa in quel sublime senso di desolazione, decisero di iscriverla alla Grimostone Academy, un luogo popolato da cervelloni eccentrici, dove l’atmosfera era quanto meno in linea con la sua indole.

Accolse la decisione con la stessa espressione imperturbabile che aveva dalla nascita. Se non altro, l’accademia poteva rappresentare un diversivo interessante, magari avrebbe persino trovato un nuovo hobby oscuro da coltivare tra quelle antiche mura. Certo, il livello medio degli studenti iscritti doveva superare almeno di qualche punto la percentuale di idiozia globale, ma non si faceva troppe illusioni.

La famiglia arrivò all'accademia, dove la preside, con il suo sguardo severo, la scortò nella nuova stanza. Dopo aver sistemato le valigie con precisione chirurgica, si avventurò tra i corridoi bui, curiosa di scoprire le follie di quel luogo.

Il giorno seguente, un'ombra di terrore calò sull'accademia: il bibliotecario, figura austera, era stato assassinato. Malinconica per aver lasciato la sua routine di torture, pensò che fosse l'occasione perfetta per infliggere un po' di giustizia personale, magari con un pizzico di divertimento.

Così, con la determinazione che solo una mentecatta con le sue capacità poteva avere, decise di indagare. Si recò alla scena del delitto, dove trovò un libro singolare nella scrivania del bibliotecario, come se fosse uscito da un’epoca dimenticata. Che divertente sorpresa che la scientifica non l'avesse notato: qualcosa non quadrava, e si sentiva intrigata.

Tornata nella sua stanza, spolpò il libro a una velocità sorprendente, divorando le pagine ingiallite. Tre parole balzarono all’occhio come segni del destino: Bibliotecario, Barbecue di Streghe, Poteri Magici. Quegli indizi bastarono a farle balenare un piano per smascherare il colpevole, un'idea che la fece brillare di entusiasmo, come un ragno felice nella sua tela. Immaginò il suo nuovo hobby: infliggere fantasiose torture sorseggiando un Bloody Mary al gusto vendetta.

## Informazioni sul Gioco

* **Pubblico di riferimento**: Età 13+
* **Piattaforma**: Solo PC
