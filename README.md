Benvenuti! Sono Alex e sono un'indie game developer.

La mia missione è dimostrare che con passione e determinazione è possibile creare qualcosa di funzionale, coinvolgente e divertente utilizzando solo il tempo e strumenti gratuiti come budget. Il gioco è stato originariamente concepito come progetto universitario per un esame, ma il mio obiettivo è continuare a lavorarci e trasformarlo in un vero e proprio videogioco destinato alla vendita. Attualmente, mi trovo nelle prime fasi dello sviluppo, ma sarò felice di condividere i progressi con il mondo.

# Panoramica del gioco

## Trama
Dolores: The tale Of Feelings è un'avventura in terza persona in cui la protagonista, Dolores Tombeau, una giovane ragazza dall'aspetto inquietante e dall'intelletto acuto, deve viaggiare nel tempo per cambiare il destino di sei donne . Lungo il cammino, intraprenderà anche un viaggio di auto-scoperta, apprendendo tutte le sfaccettature dell'animo umano.

## Storia
Dolores è un'anima unica, con un senso dell'umorismo così macabro che potrebbe far arrossire persino uno scheletro. Vive nella maestosa Tenuta Tombeau con la sua famiglia, che è più un mosaico di stranezze che una famiglia "normale".

Dopo aver tormentato il bullo della classe per noia, Dolores viene espulsa dalla scuola superiore con effetto immediato. I suoi genitori, commossi dalla sua insensibilità ma consapevoli del sapore dell'emarginazione che il suo gesto porterebbe, decidono di iscriverla alla "Grymstone Academy", una scuola per emarginati frequentata da ragazzi e ragazze che non si adattano al mondo normale.

Dolores non è entusiasta della notizia, poiché questa è stata la scuola frequentata dai suoi genitori, e essere riconosciuta per ciò che non ha fatto, rimanendo nell'ombra della sua famiglia, non è ciò che desidera. Tuttavia, con alternative limitate, accetta a malincuore. Il giorno dopo l'arrivo in accademia, Dolores si reca presso la biblioteca e consegna al bibliotecario una lista di libri richiesti per seguire le lezioni. Il vecchio la guarda con un'espressione di disgusto. Dopo averla squadrata come se fosse una zanzara fastidiosa, senza emettere un suono, si gira e inizia a cercare tra gli scaffali. Mentre il bibliotecario è immerso nella ricerca, Dolores, nell'attesa, rovista nei cassetti della sua scrivania alla ricerca di qualcosa di intrigante. In uno di questi trova un libro dalle caratteristiche particolari. Dolores ne è subito attratta, così lo prende e lo nasconde nel suo piccolo zaino di pelle marrone.

Con l'avvicinarsi della notte, Dolores si rifugia nel suo covo, un po' come un pipistrello che torna a casa dopo una notte a spaventare gli innocenti. Distesa sul letto, inizia a leggere il libro polveroso. Racconta la storia di sei streghe del passato, donne che hanno il potere di leggere le emozioni altrui. Sono gentili e compassionevoli, ma il loro potere attira l'attenzione di fanatici devoti di un nuovo credo religioso che perseguitavano le streghe. "Questo dio non fa sconti a nessuno, all'epoca forse non esistevano i saldi, ma sicuramente adoravano il barbecue", pensa priva di emozione.

Dopo aver letto avidamente il libro, una brillante idea la accarezza. Forse, pensa, creando un artefatto in grado di viaggiare nel tempo potrebbe salvare quelle povere streghe dalla loro tragica fine e forse, solo forse, imparare qualcosa su sé stessa lungo il percorso!

E così inizia l'avventura di Dolores, una missione di salvataggio e scoperta di sé stessa con una buona dose di eccentricità.

## Informazioni sul Gioco

* **Pubblico di riferimento**: Età 16+
* **Piattaforma**: Solo PC
* **Motore di gioco**: Unreal Engine

